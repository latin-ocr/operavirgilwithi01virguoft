48 GE ORGI CA .

terrea progenies duris caput extulit arvis,
immissaeque ferae silvis et sidera caelo.
Nec res hunc tenerae possent perferre laborem,
si non tanta quies iret frigusque caloremque
inter, et exciperet caeli indulgentia terras. 345
Quod superest, quaecumque premes virgulta per agrOSâ€š
sparge fimo pingui, et multa memor occule terra,
aut lapidem bibulum aut squalentes infode conchas:
inter enim labentur aquae, tenuisque subibit
halitus, atque animos tollent sata. Iamque reperti, 350
qui saxo super atque ingentis pondere testae
urgerent: hoc effusos munimen ad imbres,
hoc, ubi hiulca siti findit Canis aestifer arva.
Seminibus positis superest diducere terram
saepius ad capita et duros iactare bidentes, 355
aut presso exercere solum sub vomere et ipsa.
flectere luctantes inter vineta iuvencos3
tum leves calamos et rasae hastilia virgae
fraxineasque aptare sudes furcasque valentes,
viribus eniti quarum et contemnere ventos 360
assuescant summasque sequi tabulata per ulmos.
Ae dum prima novis adolescit frondibus aetas,
parcendum teneris, et dum se laetus ad auras
palmes agit laxis per purum immissus habenis,
ipsa acie nondum falcis temptanda, sed uncis 365
carpendae manibus frondes interque legendae.
Inde ubi iam validis amplexae stirpibus ulmos
exierint, tum stringe comas, tum bracchia tonde
(ante reformidant ferrum), tum denique dura
exerce imperia et ramos compesce fluentes. 370
Texendae saepes etiam et pecus omne tenendum,
praecipue dum frons tenera imprudensque laborum3
cui super indignas hiemes solemque potentem
silvestres uri assidue capreaeque sequaces
illudunt, pascuntur oves avidaeque iuvencae. 375
Frigora nec tantum cana concreta pruina
aut gravis incumbens scopulis arentibus aestas,
quantum illi nocuere greges durique venenum
dentis et admorso signata in stirpe cicatrix.


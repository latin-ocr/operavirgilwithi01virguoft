60 GEORGICA.

Nec mos bellantes una stabulare, sed alter
victus abit, longeque ignotis exsulat oris,
multa gemens ignominiam plagasque superbi
victoris, tum quos amisit inultus amores,

et stabula aspectans regnis excessit avitis.
Ergo omni cura vires exercet, et inter

dura iacet pernix instrato saxa cubili

frondibus hirsutis et carice pastus acuta,

et temptat sese, atque irasci in cornua discit
arboris obnixus trunco, ventosque lacessit
ictibus, et sparsa ad pugnam proludit harena.
Post ubi collectum robur viresque refectae,
signa movet, praecepsque oblitum fertur in hostem:
fluctus uti, medio coepit cum albescere ponto,
longius ex altoque sinum trahit, utque volutus
ad terras immane sonat per saxa neque ipso
monte minor procumbit, at ima exaestuat unda
verticibus nigramque alte subiectat harenam.

Omne adeo genus in terris hominumque ferarumque,
et genus aequoreum, pecudes pictaeque volucres,
in furias ignemque ruunt: Amor omnibus idem.
Tempore non alio catulorum oblita leaena
saevior erravit campis, nec funera vulgo
tam multa informes ursi stragemque dedere
per silvas; turn saevus aper, tum pessima tigris:
heu male tum Libyae solis erratur in agris.

Nonne vides, ut tota tremor pertemptet equorum
corpora, si tantum notas odor attulit auras?

Ac neque eos iam frena virum neque verbera saeva,
non scopuli rupesque cavae atque obiecta retardant
flumina correptosque unda torquentia montes.

Ipse ruit dentesque Sabellicus exacuit sus,

et pede prosubigit terram, fricat arbore costas,
atque hinc atque illinc umeros ad vulnera durat.
Quid iuvenis, magnum cui versat in ossibus ignem
durus amor? Nempe abruptis turbata procellis
nocte natat caeca serus freta; quem super ingens
porta tonat caeli, et scopulis illisa reclamant
aequora; nee miseri possunt revocare parentes

225

230

235

240

245

255

260


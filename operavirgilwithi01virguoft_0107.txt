GEORGICA.

LIBER SECUNDUS.

HACTENUS arvorum cultus et sidera caeli;

nunc te, Bacche, canam, nec non silvestria tecum

virgulta et prolem tarde crescentis olivae.

Huc, pater o Lenaee (tuis hic omnia plena

muneribus, tibi pampineo gravidus autumno

floret ager, spumat plenis vindemia labris),

huc, pater 0 Lenaee, veni, nudataque musto

tingue novo mecum dereptis crura cothurnis.
Principio arboribus varia est natura creandis.

Namque aliae nullis hominum cogentibus ipsae

sponte sua veniunt camposque et flumina late

curva tenent, ut molle siler lentaeque genistae

populus et glauca canentia fronde salicta;

pars autem posito surgunt de semine, ut altae

castaneae, nemorumque Iovi quae maxima frondet

aesculus, atque habitae Graiis oracula quercus.

Pullulat ab radice aliis densissima silva,

ut cerasis ulmisque ; etiam Parnasia laurus

parva sub ingenti matris se subiicit umbra.

Hos natura modos primurn dedit, his genus omne
silvarum fruticumque viret nemorumque sacrorum.
Sunt aliae, quas ipse vias sibi repperit usus.
Hic plantas tenero abscindens de corpore matrum

deposuit sulcis, hic stirpes obruit arvo
quadrifidasque sudes et acuto robore vallos.
Silvarumque aliae pressos propaginis arcus
exspectant et viva sua plantaria terra 3
nil radicis egent aliae, summumque putator

10

20


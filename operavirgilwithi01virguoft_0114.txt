46 GEORGJCA.

arva solo: id venti curant gelidaeque pruinae

et labefacta movens robustus iugera fossor.

At si quos haud ulla viros vigilantia fugit,

ante locum similem exquirunt, ubi prima paretur
arboribus seges, et quo mox digesta feratur,
mutatam ignorent subito ne semina matrem.
Quin etiam caeli regionem in cortice signant,
ut quo quaeque modo steterit, qua parte calores
austrinos tulerit, quae terga obverterit axi,

restituant: adeo in teneris consuescere multum est. Ι

Collibus an plano melius sit ponere vitem,
quaere prius. Si pinguis agros metabere campi,
densa sere: in denso non segnior ubere Bacchus.
Sin tumulis acclive solum collesque supinos,
indulge ordinibus; nec setius omnis in unguem
arboribus positis secto via limite quadret:

ut saepe ingenti bello cum longa cohortes
explicuit legio, et campo stetit agmen aperto,
directaeque acies, ac late fluctuat omnis

aere renidenti tellus, necdum horrida miscent
proelia, sed dubius mediis Mars errat in armis.
Omnia sint paribus numeris dimensa viarum;
non animum modo uti pascat prospectus inanem,
sed quia non aliter vires dabit omnibus aequas

terra, neque in vacuum poterunt se extendere rami.

Forsitan et scrobibus quae sint fastigia quaeras:
ausim vel tenui vitem committere sulco.
Altior ac penitus terrae defigitur arbos,
aesculus in primis, quae quantum vertice ad auras
aetherias, tanturn radice in Tartara tendit.
Ergo non hiemes illam, non flabra neque imbres
convellunt: immota manet, multosque nepotes,
multa virum volvens durando saecula vincit.
Tum fortes late ramos et bracchia tendens
huc illuc media ipsa ingentem sustinet umbram.
Neve tibi ad solem vergant vineta cadentem,
neve inter vites corylum sere; neve flagella
summa pete aut summa defringe ex arbore plantas
(tantus amor terrae) neu ferro laede retunso

265

270

280

285

290

295

300

